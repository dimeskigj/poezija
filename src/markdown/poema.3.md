## Ленка 

Откако Ленка остави\
кошула тенка ленена\
недовезена на разбој\
и на наломи отиде\
тутун да реди в монопол —\
лицето и се измени\
веги паднаја надолу\
и усти свиа кораво.

Не беше Ленка родена\
за тиа пусти тутуни!\
Тутуни — жлти отрови\
за гради — китки розови.

Прва година помина\
грутка в срцето и легна,\
втора година намина\
болест ја в гради искина.\
Трета година земјата\
На Ленка покри снагата.

И ноће кога месечко\
гроб и со свила виеше\
ветерчок тихо над неа\
жална и тага рееше:\
„Зошто ми, зошто остана\
кошула недоткаена?\
Кошула беше даровна. . .“ 

#### [Кочо Рацин](https://mk.wikipedia.org/wiki/%D0%9A%D0%BE%D1%87%D0%BE_%D0%A0%D0%B0%D1%86%D0%B8%D0%BD)

---

Извор: [Wikisource - Бели Мугри / Ленка](https://mk.wikisource.org/wiki/%D0%91%D0%B5%D0%BB%D0%B8_%D0%9C%D1%83%D0%B3%D1%80%D0%B8/_%D0%9B%D0%B5%D0%BD%D0%BA%D0%B0)\
Сите дела од овој автор се во јавна сопственост во целиот свет