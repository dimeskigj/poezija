## Денови 

Како на вратот гердани\
ниски камења студени,\
така на плешки денови\
легнале та натежнале.

Денови ли се – денови\
аргатски маки големи!

Стани си утре порано\
Дојди си вечер подоцна,\
наутро радост понеси\
навечер тага донеси —

ај, пусти да е, пуст да би\
останал живот кучешки!

Роди се човек — роб биди\
роди се човек — скот умри,\
скотски цел живот работи\
за други, туѓи имоти.

За туѓи бели дворови\
копај си црни гробови!

За себе само ргај си\
за себе маки тргај си —\
нижи си гердан денови\
нижи си алки ковани,

нижи си синџир железен\
околу вратот навезен! 

#### [Кочо Рацин](https://mk.wikipedia.org/wiki/%D0%9A%D0%BE%D1%87%D0%BE_%D0%A0%D0%B0%D1%86%D0%B8%D0%BD)

---

Извор: [Wikisource - Бели Мугри / Денови](https://mk.wikisource.org/wiki/%D0%91%D0%B5%D0%BB%D0%B8_%D0%9C%D1%83%D0%B3%D1%80%D0%B8/_%D0%94%D0%B5%D0%BD%D0%BE%D0%B2%D0%B8)\
Сите дела од овој автор се во јавна сопственост во целиот свет